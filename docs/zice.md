# Žice

[wiki](https://sh.wikipedia.org/wiki/%C5%BDica)

![](https://upload.wikimedia.org/wikipedia/commons/thumb/7/74/Stranded_lamp_wire.jpg/239px-Stranded_lamp_wire.jpg)

Tokom pravljenja električnog kola moramo povezati komponente da bi struja išla između njih. Za to služe žice, kablovi i konektori. 

Žica koju koristimo u elektronskim projektima samo je dugačak struk metala, najčešće bakra. Žica ima samo jednu ulogu - kroz nju se kreću elektroni. Međutim, na raspolaganju nam je nekoliko tipova žice.

## Licnasta ili puna žica?

Presecite bilo koji kabl za napajanje (naravno izvučen iz utičnice). Ako vidite snop vrlo tankih žica omotan izolacijom, to je takozvana licnasta žica. Ako u kablu postoji samo jedna jedina žica, to je puna žica.

Kada se koristi koji tip žice? Licnastu žicu biramo za sprave u kojima će se ona stalno pomerati. Na primer, za multimetar, jer kablove za povezivanje sondi sa samim uređajem stalno pomeramo i savijamo. Kada bi uzeli punu žicu, pukla bi i prekinula se posle nekoliko savijanja.

Punu žicu koristimo za povezivanje komponenti na prototipskoj ploči i drugim uređajima u kojima se žice neće pomerati. Puna žica se lako umeće u otvore na ploči, a nakon toga ostaje u položaju u kojem smo je postavili. Ako povežemo komponente na prototipskoj ploči licnastom žicom, moraćemo da uvrnemo licne da bi ušle u otvor, ali neka lična može da se izviri i napravi kratak spoj.

## Veličina je važna

Veličina žice određuje se njenim poprečnim presekom ili prečnikom. Dajemo nekoliko smernica za korišćenje različitih žica:
* Žicu prečnika 0,6 ili 0,8 mm možete koristiti za većinu projekata.
* Žice prečnika 1 ili 1,3 mm su za zahtevne primene, kao što je povezivanje motora sa izvorom napajanja.
* Žicu prečnika 0,25 mm koristite za takozvano omotavanje žicom, što je metod za povezivanje komponenti na štampanim pločama.

Žicu većeg prečnika koristite za mnoge druge primene, tamo gde se radi sa većim snagama. Na primer, ako u kuhinji imate električni štednjak, obično ćete za njegovo priključivanje na izvor napajanja koristiti žicu koja ima prečnik oko 4 mm.

## Boja

Izolacija oko žice pravi se u različitim bojama da bi se lakše odredilo kako i sa čime je treba povezati. Pogledajte, na primer, priključke baterije napona 9 volti, Videćete jednu crvenu i jednu crnu žicu. Crvena je povezana s pozitivnim polom baterije, a crna s negativnim.

Kada pravite električno kolo, žice određenih boja koriste se za različite električne veze:
* Crvenu žicu za veze s pozitivnim naponom (+V).
* Crnu žicu za veze s negativnim naponom (-V) ili za uzemljenje. Ako žicu koristite za uzemljenje, možete upotrebiti i zelenu.
* Žutu ili narandžastu žicu za ulazne signale, kao signal iz mikrofona. Ako ima više ulaznih signala, za svaki koristite drugu boju.

## Žice u kablovima

Kablovi su zapravo grupa od dve ili više žica koje su zaštićene spoljnim izolacionim slojem. Kablovi se razlikuju od licnaste žice po tome što su žice u njima razdvojene slojevima izolacije. Kablovi su i otporniji na mehaničke uticaje od pojedinačnih žica, pa njima povezujemo različite uređaje.

## Nema dobre veze bez konektora

Ako pogledate tipičan kabl, recimo onaj koji služi za povezivanje računara i štampača, videčete da na svakom kraju ima metalne ili plastične elemente. Na računaru i štampaču postoje utičnice koje prihvataju krajeve kabla. Svi takvi krajevi na kablovima jednim imenom se nazivaju konektori. Konektor na kablu, koji zovemo utikač, ubacuje se u odgovarajući konektor, u ovom slučaju ležište ili utičnicu štampača. Različite iglice i otvori omogućavaju povezivanje žice iz kabla sa odgovarajućom žicom u uređaju.
