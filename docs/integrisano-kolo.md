# Integrisano kolo

Integrisana kola (takođe čipovi ili IC), minijaturne su štampane ploče napravljene na jednom komadu poluprovodnika. Tipično integrisano kolo ima na stotine tranzistora, otpornika, dioda i kondenzatora. Integrisana kola su osnovni gradivni blokovi većih električnih kola. Povezuju se međusobno, pa mogu da oforme bilo koji elektronski uređaj.

Način na koji su komponente povezane unutar integrisanog kola određuje njegovu ulogu i rad.

Integrisana kola su najčešće u kućištima s dva reda izvoda ili pinova (en. *dual in-line pin*, DIP). Najčešće se koriste integrisana kola sa 8, 14 i 16 izvoda.

## Vrste integrisanih kola

Tokom vremena, proizvođači čipova su elektroničarima ponudili hiljade i hiljade različitih integrisanih kola. Svako od njih radi nešto specijalno. Mnoga integrisana kola koja čete koristiti standardizovana su, pa o njima nešto više možete saznati u različitim knjigama. Druga integrisana kola, specijalne namene, projektovana su za jedinstvene poslove i zadatke. Najčešće ih proizvodi samo jedna kompanija.

Integrisana kola se dela na linearna i digitalna. Ti se pojmovi odnose na vrstu signala koji se koriste u kolu.

* Linearna: Namenjena su za korišćenje u svim električnim kolima s različitim naponima i strujama (analogno kolo). Primer analognog kola je pojačavalo za gitaru.
* Digitalna: Koriste se samo u kolima sa dva napona (digitalno kolo). Ta dva napona predstavljaju binarne digitalne podatke (uključeno/isključeno, visoko/nisko, 0/1). Uobičajeni naponi koji predstavljaju digitalne podatke jesu 0 i (najčešće) 5 volti.

Neka integrisana kola mogu da rade i sa analognim i s digitalnim signalima, ili da pretvaraju digitalne signale u analogne i obratno.

## Oznake integrisanih kola

Integrisana kola - kao i tranzistori - imaju jedinstvenu brojčanu oznaku koja ih identifikuje, recimo 7400 ili 4017. Specifikacije integrisanog kola potražite u referentnoj knjizi ili na internetu. Oznaka se nalazi na poleđini integrisanog kola.

Na mnogim integrisanim kolima nalaze se i druge informacije, uključujući kataloški broj proizvođača, a ponekad čak i datum kada je čip proizveden. Nemojte zato pomešati datum ili kataloški broj sa oznakom za identifikaciju čipa.

## Izvodi integrisanog kola

Zbog svoje prirode, integrisana kola moraju da imaju više priključaka da bi se povezala sa ostalim komponentama. Ti priključci se nazivaju izvodi, nožice ili pinovi. Jedan izvod je za napajanje, drugi za uzemljenje, treći za ulazni signal, četvrti za izlazni signal i tako redom. Funkcija svakog zavisi od rasporeda izvoda. Da bi integrisano kolo upotrebili u projektu, raspored izvoda morate proučiti u uputstvu za dati čip.

Po konvenciji, izvodi integrisanog kola broje se u smeru suprotnom smeru kretanja kazaljki, počev od gornjeg levog izvoda najbližeg referentnoj oznaci (en. *clocking mark*). Ta oznaka je obično usek, ali može biti i rupica, bela traka ili traka u boji. Izvodi se obeležavaju od vrha integrisanog kola nadole, počev od broja 1. Tako su, na primer, izvodi 14-pinskog integrisanog kola obeleženi od 1 do 7 duž leve strane odozgo nadole i od 8 do 14 duž desne strane, odozdo nagore.

Na šemama se povezivanje integrisanih kola prikazuje na jedan od dva načina:
* Na nekim šemama, integrisano kolo se prikazuje s brojevima pored svakog izvoda. Brojevi odgovaraju rasporedu izvoda čipa. Pomoću ovakvih šema možete lako povezati integrisano kolo jer ne morate tragati za tim čipom u knjizi ili uputstvima.
* Ako na šemi nema brojeva izvoda, morate pronaći dijagram rasporeda izvoda.
