# Alati u elektronici

Nije vam neophodno mnogo alatki da bi ušli u svet elektronike. Dovoljne su sečice (za sečenje žice), klešta s dugačkim i tankim vrhom, klešta za skidanje izolacije i nekoliko odvijača. Ako želite da napravite kolo koje ćete duže koristili, nabavite i lemilicu. 

Nema sumnje da ćete, kako budete napredovali, koristiti i mnoge druge alatke. Na primer, magnetom ćete izvlačiti vijke i druge sitne predmete koji će neizostavno upadati na teško dostupna mesta. Alatke koje vam nisu potrebne na početku bavljenja elektronikom možete nabaviti i kasnije.

## Odvijači

Postoje odvijači („šrafcigeri“) svih veličina. U elektronici se koriste vrlo mali, a posebno je koristan komplet malih, takozvanih juvelirskih ili časovničarskih odvijača.

Odvijače kupujte u kompletu da bi uštedeli novac.

### Vrste odvijača

Odvijači imaju vrhove različitih tipova. Postoje takozvani krstasti - s vrhom u obliku znaka plus - ili obični, sa klasičnim ravnim vrhom. Uvek se koristi odvijač koji odgovara glavi vijka.

Za svaki tip vijka obavezno koristite odvijač odgovarajuće veličine. To je posebno važno kada se koriste krstasti i specijalni vijci. Ako upotrebite odvijač neodgovarajuće veličine, možete oštetiti vijak. Zato je korisno kupiti više različitih odvijača.

Koliko tipova vijaka postoji? Evo liste:
* Vijci s ravnim urezom: Ovi vijci imaju jedan urez na glavi; verovatno se najčešće upotrebljavaju.
* Krstasti vijci: Ovi vijci na glavi imaju ureze u obliku znaka plus (+). Koriste se sa odgovarajućim, krstastim odvijačima. Oni su takođe veoma česti.
* Vijci sa šestougaonim urezom; koriste se sa imbusom.
* Specijalni vijci: imaju raznovrsne glave, prave se za određene uređaje ili distributere i ne koriste se često. Ne kupujte specijalne odvijače sve dok vam ne zatrebaju.

### Različiti vijci za različite poslove

Zašto, pobogu, vijci imaju različite vrste glava? Svaki tip vijka ima svoje prednosti, u zavisnosti od primene. Evo kratkog pregleda:
* Većina ljudi prednost najčešće daje vijcima s ravnim urezom jer ih je lako upariti s raznim tipovima vrha odvijača. 
* S krstastim vijcima jednostavnije je raditi u automatizovanoj proizvodnji. Odvijač prirodno „upada" u ureze na glavi vijka čime se ostvaruje odličan kontakt između odvijača i vijka.
* Vijci sa šestougaonim urezom i specijalni vijci obezbeđuju odličan kontakt bez proklizavanja između odvijača i samog vijka. Koriste se kada spoj treba da bude izuzetno jak, kao što je slučaj na mašinama s velikim brojem obrtaja ili onima koje trpe snažne potrese i udare, poput automobila.

### Odvijači s magnetom

Kada koristite male vijke, mnogo će vam pomoći ako pri ruci imate magnetne odvijače. Takvim odvijačima mogu se podići vijci koji su negde upali i može se lako poravnati vrh vijka sa odgovarajućim otvorom - i to sve jednom rukom! Ako nemate magnetne odvijače, kupite uređaj koji omogućava da ih namagnetišete i razmagnetišete.

No, nisu svi vijci metalni. Neki su izrađeni od plastičnih materijala. Čak i neki metalni vijci nisu magnetni. Takvi se najčešće prave od mesinga, aluminijuma ili neke vrste nerđajućeg čelika.

Otkrićemo vam trik koji ćete upotrebiti ako koristite nemagnetne vijke i ne možete da ih zadržite u potrebnom položaju. Nabavite plastelin. Vrlo malo plastelina nanesite preko glave vijka. Umetnite odvijač u glavu vijka. Vijak bi trebalo da ostane pričvršćen za odvijač dovoljno dugo dok ne počnete da ga zavrćete.

## Sečice i klešta za skidanje izolacije

Sečice i klešta za skidanje izolacije neophodne su alatke u svakoj elektroničarskoj radionici. Kao što im ime kaže, sečice i klešta za skidanje izolacije koriste se za sečenje žice i skidanje izolacije s nje. Kombinovanu alatku (sečice i deo za skidanje izolacije) možete kupiti u svim boljim prodavnicima elektronskih komponenti i alatki, u gvožđarskim radnjama ili prodavnicama alata za hobi - „uradi sam“.

Na mnogim kleštima za skidanje izolacije, možete izabrati odgovarajući prečnik žice. Takva alatka olakšava skidanje izolacije, pri čemu se ne oštećuje niti preseca žica koja se nalazi ispod nje.

Neki ljudi koji se bave elektronikom više vole da koriste dve zasebne alatke, umesto kombinacije, zato što se jedna od te dve „alatke“ tupi brže od druge (u zavisnosti od tipa posla koji obavljate).

> ### Šta je, dođavola, presek žice?
> Debljina žice se izražava poprečnim presekom ili prečnikom. Najtanja žica koja se često koristi u elektronici, preseka je 0,05 mm2 i upotrebljava se za povezivanje komponenti na ploči i obmotavanjem žicom. Za tako tanke žice treba koristiti specijalne, namenske sečice. Presek žice za opštu primenu u elektronici iznosi od 0,3 do 0,5 mm2 i koristi se za većinu projekata. Žica preseka 0,5 mm2 ima prečnik od 0,8 milimetara.

### Prava veličina klešta

Pomoću klešta lakše dohvatate određene predmete, savijate žicu i pridržavate predmete na pravom mestu tokom rada. Za delikatne poslove koristite klešta s tankim vrhom od 12 cm, poput onih koje koriste juveliri. Veća klešta upotrebite za druge poslove. Ukoliko upotrebite premala klešta, možete ih oštetiti. U slučaju da upotrebite prevelika klešta, oštetićete komponente (veličina klešta se odnosi na ukupnu dužinu alatke).

## Lupa: da bi bolje videli

Kroz lupu uvećanja 4X ili 8X „izbliza" ćete proveriti svojih ruku delo. Lupa će vam izuzetno dobro doći kada proveravate lemljene „mostove“, tražite takozvane „hladne“ ili nepotpune lemove. Lupe sa uvećanjem manjim od 4X možda neće uvećati sliku predmeta koji gledate dovoljno da bi vam koristilo, a one sa uvećanjem većim od 8X možda će biti prejake za poslove koji se obavljaju u elektronici.

Lupa pričvršćena za podesive štipaljke koje drže predmete dok radite, poznata pod nazivom „treća ruka“, posebno će vam koristiti za lemljenje, i rad sa sitnim komponentama.

Druga mogućnost koju treba da razmotrite jeste nošenje lupe na glavi. Ta se lupa postavlja na glavu kao kačket, s tim što je samo uveličavajuće staklo tačno u visini očiju; kada vam nije potrebno, možete ga podići.

## Mesto za sve i sve na svom mestu

S vremenom će se, kako budete stupali u svet elektronike, na vašem radnom stolu i u radionici nalaziti sve više i više raznih delova, alatki i komponenti. Svakako ćete hteti da u svakom trenutku znate gde se šta nalazi, a to ćete donekle ostvariti ako koristite kutiju za delove. U tim kutijama se nalaze fioke za čuvanje navrtki, vijaka, otpornika, kondenzatora i drugih malih predmeta. Izaberite kutiju koja ima onoliko fioka odgovarajuće veličine koliko vam je potrebno. Lično koristim kutije koje imaju i velike i male fioke; u većim fiokama mogu se držati nešto veće komponente, ali i neke alatke, kao što je lemilica.

Pomoću nalepnice označite šta se tačno nalazi u kojoj fioci. Ne pišite po fioci markerom ili bilo čim što ostavlja trajan trag. Verovatno ćete ponekad menjati namenu jedne ili više fioka.

## Obični alati potrebni u elektronici

S vremena na vreme, u svojoj elektroničarskoj radionici koristićete i obične alatke (npr, možda vam zatreba testera ili bušilica). Navešćemo osnovne alatke koje bi trebalo da vam budu pri ruci:
* Stolarski (kandžasti) čekić: S njim možete raditi praktično sve što vam padne na pamet, uključujući ukucavanje i „čupanje". Najkorisniji je običan stolarski čekić, težine oko 400 grama.
* Čekić s gumenom glavom: Za nežno „sastavljanje“ predmeta koji se obično opiru spajanju. Koristi se i za oblikovanje lima, recimo u slučaju da pravite robota Robija ili neko drugo metalno kućište.
* Testera: Za isecanje svega i svačega. Nabavite raznovrsne rezne listove. Oni s krupnijim zupcima koriste se za sečenje drveta i plastičnih cevi, a rezni listovi sa finijim zupcima za testerisanje metala.
* Kalup za rezanje pod uglom: Pribor koji olakšava sečenje pod uglom pomoću ručne testere. Ploču koju sečete postavljate na ravnu površinu, a testeru provlačite kroz proreze sa strane kako bi je ravno vodili dok drvo sečete pod uglom. Kupite dobar kalup za rezanje pod uglom i pričvrstite ga za radnu površinu. lzbegavajte drvene kalupe, jer ne traju dugo.
* Francuski ključ: Ovaj podesiv ključ biće koristan dodatak vašoj zbirci alata.
* Stega: Drži predmete koje treba iseći, izbušiti ili na njima obaviti bilo koji drugi posao.
* Gedore (nasadni ključevi): Olakšavaju pričvršćivanje šestougaonih navrtki za vijke.
* Merna traka: Kupite jeftinu, krojačku mernu traku.
* Komplet turpija: Upotrebite ih za glačanje grubih ivica presečenog drveta, metala ili plastike. Kupite komplet minijaturnih turpija u prodavnici alata za hobi.
* Bušilica: Nabavite motornu bušilicu s mogućnošću menjanja brzine bušenja. Kada radite s metalom i plastikom, broj obrtanja mora biti manji. Za izuzetno osetljive predmete i komponente, koristite ručnu bušilicu.
* Komplet burgija: Za bušilicu su vam potrebne različite burgije. One obavezno treba da budu oštre, pa ih zato redovno oštrite ili menjajte. Kupite komplet različitih burgija; za većinu elektronskih projekata najviše će vam odgovarati burgije prečnika od 0,8 do 4 milimetra.
* Zaštitne naočare: Nosite ih dok radite čekićem, sečete, bušite i u svim situacijama kada leteći otpaci mogu da vam povrede oči.

## Čišćenje alata

Jednu činjenicu ne možete nikako poreci: elektronika ne podnosi prljavštinu. Električna kola, komponente i sve što koristite u elektronskim projektima mora da bude blistavo, sjajno i čisto inače možda neće raditi. Na čistoću treba posebno obratiti pažnju kada na štampanoj ploči lemite komponente. Prljavština stvara loše lemne spojeve, a zbog njih uređaji ne rade ili rade samo izvesno vreme. 

Verovatno već imate većinu potrebnih sredstava i materijala za čišćenje, tako da će biti potrebno samo da ih pronađete po kući:
* Meka krpa: Radionicu i alatke sačuvaćete od prašine pomoću meke krpe. Izbegavajte sprejeve uobičajene u domaćinstvima jer neki od njih stvaraju statički elektricitet koji može da ošteti uređaje.
* Komprimovan vazduh: Prašinu iz osetljivih elektronskih uređaja možete očistiti pomoću komprimovanog vazduha. On se kupuje u bočicama.
* Sredstva za čišćenje u domaćinstvu: Alatke i radne površine poprskajte s malo univerzalnog sredstva za čišćenje u domaćinstvu, da bi uklonili tvrdokornu prljavštinu i masnoću. Pošto su ta sredstva na bazi vode, ne koristite ih u blizini električnih kola jer mogu izazvati kratak spoj.
* Sredstva za čišćenje/odmašćivanje elektronskih uređaja: Kad direktno čistite delove i štampane ploče, koristite isključivo sredstvo za čišćenje/odmašćivanje namenjeno za elektronske komponente. Obično se nalaze u bočici pod pritiskom ili u bočici sa četkicom za nanošenje.

Neki uređaji, posebno motori, moraju biti podmazani da bi radili. Pazite da pri čišćenju ne uklonite svu mast. Ako morate da očistite uređaj ili deo koji mora biti podmazan, obavezno na kraju dodajte sveže ulje ili malo masti.

### Ulje i mast za podmazivanje

Elektronski uređaji koji imaju mehaničke delove moraju se podmazati periodično. Na primer robot koji hoda, da bi se kretao bez problema, neophodno je povremeno kanuti kap-dve ulja u zglobove. Da li ćete koristiti ulje ili mast, zavisi od toga šta podmazujete:
* Za delove koji se obrću, koristite lako mašinsko ulje, poput onoga za šivaće mašine ili muzičke instrumente. Izbegavajte ulje koje ima sastojke protiv rđanja, jer mogu da izazovu reakciju plastičnih delova i da ih otope.
* Za zupčanike ili delove koji klize, koristite sintetičku mast, kao što je litijumska mast.

Lako mašinsko ulje i sintetička mast kupuju se u specijalizovanim prodavnicama elektronskih komponenti, ali i u prodavnicama muzičkih instrumenata, šivaćih mašina i pribora, materijala za hobi i gvožđarama. Odličnu zamenu za ulje u bočicama ili konzervama predstavlja špric za podmazivanje. Takvi špricevi se mogu nabaviti u mnogim prodavnicama elektronskih komponenti, muzičkih instrumenata ili u fotografskim radnjama.

Neke mehaničke komponente ne treba podmazivati, štaviše podmazivanje ih može oštetiti. Određeni plastični delovi se lome ako ih izložite sredstvima na bazi petroleja. Ukoliko niste potpuno sigurni za neku komponentu, nemojte podmazivati.

Iako su sintetički sprejevi za podmazivanje vrlo zgodni (kao WD-40) ne treba ih koristiti u elektronici. Za to postoje dva glavna razloga:
* Sprej dopire do velikog broja delova koja ne bi trebalo podmazivati, što može da napravi veliku zbrku.
* Mnoga sintetička sredstva za podmazivanje su neprovodna. Sprej može da padne na delove koji treba da imaju električnu vezu i prekine je.

### Još sitnica za čišćenje i održavanje

Tokom rada na elektronskim projektima zatrebaće vam i mnoštvo drugih predmeta i sredstava za čišćenje i održavanje. Među njima su:
* Slikarske četkice: Njima čete lakše očistiti prljavštinu. Samo izbegavajte one jeftine koje se linjaju.
* Sredstvo za čišćenje kontakata: Kupuje se u spreju, ali možete prvo poprskati četkicu pa njome preći preko kontakata.
* Štapići za uši: Lakše ćete ukloniti višak ulja i sredstva za podmazivanje i očistiti kontakte.
* Tupferi od gaze: Što je gaza šira, to bolje. Gaza je čista i ne ostavlja dlačice. Koristite ih kao sterilne krpe za čišćenje elektronskih delova.
* Štapići za zanoktice i turpije za nokte: Rasturite taj komplet za negu noktiju! Alatkama iz njega očistićete prljavštinu sa štampanih ploča i električnih kontakata.
* Gumica za brisanje: To parče gume odlično će očistiti električne kontakte, posebno one koje je zaprljala kiselina iscurela iz baterije. Samo pažljivo, jer trljanjem gumice o štampanu ploču možete proizvesti statički elektricitet. Obavezno koristite ružičastu gumicu, a ne belu od polimera, jer ostavlja ostatke koji se teško uklanjaju.
* Glina za modelovanje (plastelin): Popunite pukotine i oštećenja na plastičnim kućištima elektronskih uređaja iz vaše radionice.

## Lepila

U mnogim elektronskim projektima moraćete da upotrebite određenu vrstu lepila. Zavisno od slučaja, možete upotrebiti običan lepak, epoksidni, superlepak (cijanoakrilatni lepak), obostrano lepljivu traku ili pištolj za nanošenje toplog lepka. Evo za šta je najbolje koristiti svako od pomenutih sredstava:

* Beli (običan) lepak možete kupiti u knjižarama, samoposlugama, gvožđarama. Taj lepak se isporučuje u bočicama ili tubama. Suši se 20 do 30 minuta, ali potpuno deluje tek za 12 sati. Njime se najbolje lepe drvo i drugi porozni materijali. Za metal i plastiku izaberite neko drugo sredstvo.
* Epoksidni (dvokomponentni) lepak se isporučuje u dve tube. Pri korišćenju, neophodno je pomešati jednake količine ovog sredstva iz obe tube, a zatim smesu naneti na delove koje želite da zalepite. Većina epoksidnih lepkova suši se za 5 do 30 minuta, a potpuno se stvrdnjava za oko 12 sati. Spojevi na koje je nanet epoksidni lepak jaki su i otporni na vlagu.
* Cijanoakrilatni lepak (superlepak) skoro trenutno može da zalepi delove od bilo kog materijala. Pažljivo ga nanosite jer lepi prste.
* Obostrano lepljiva traka je odlična za brzo i lako spajanje delova. Idealna je za pričvršćivanje štampanih ploča za kućište ili ojačavanje labavih delova. Ako treba da popunite veće praznine postavite više slojeva trake jedan na drugi.
* Pištolj za nanošenje tečnog lepka namenjen je osobama koje ne žele da čekaju satima da bi se lepak osušio. Sušenje traje samo tridesetak sekundi. Spojevi su vodonepropusni i potpuni. Lepak je zagrejan do temperature od 250 do 350 stepeni - više no dovoljno da izazovu opekotine, pa budite pažljivi, ali ne i da bi istopio lemove ili oštetio elektronske komponente.
