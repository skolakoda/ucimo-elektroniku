# Formiranje elektroničarske laboratorije

Gde ćete smestiti svoju radionicu, važno je isto koliko i alatke koje koristite. Odaberite prikladno, ugodno mesto u kući, pa ćete se bolje organizovati i više uživati u eksperimentima. Ništa gore od ustajalog vazduha i neurednog radnog stola pod slabim osvetljenjem.

Osnovni sastojci dobre laboratorije su sledeći:
* Udobno mesto za rad, sa stolom i stolicom 
* Dobro osvetljenje
* Dovoljno električnih priključaka, sa strujom jačine najmanje 15 ampera 
* Alatke i kutije za alatke na policama ili u ormanu 
* Ugodna, suva klima
* Stabilna, ravna radna površina 
* Mir i tišina

Savršeno radno mesto ne bi trebalo da smeta nikome čak i ako ste odsutni nekoliko sati ili dana. Takode, radni sto bi trebalo biti van domašaja dece. Radoznali mališani i elektronika ne idu jedno s drugim!

## Izbor odgovarajućeg mesta

Pre nego što počnete da opremate radionicu, razmislite o mestu koje će vam najviše odgovarati. Garaža je savršena lokacija, jer u njoj možete slobodno lemiti, lupati čekićem i rezati, bez bojazni da čete uništiti novi, skupi tepih. Nije vam potrebno mnogo prostora: 1 x 1,5 metar biće sasvim dovoljno. U garaži se možete baviti elektronikom tako da i dalje možete bez problema parkirati automobil.

Radionicu možete formirati i u sobi ako nemate garažu, ali samo pod uslovom da soba ispunjava neke osnovne zahteve. Kada radite u sobi s tepihom, trebalo bi da preko njega prostrete antistatičku podlogu ili neki drugi materijal da bi sprečili stvaranje statičkog elektriciteta. Prekrivanje poda ima dodatne pogodnosti. Kada se podloga ispuni ostacima lema, žice i konektorima, možete je lako izneti, očistiti metlom i vratiti na mesto.

Spavaća, radna ili dnevna soba prihvatljiva su mesta za elektroničarsku radionicu, ali se potrudite da je smestite u jedan ugao sobe ili koliko-toliko izdvojen deo. Vrlo je verovatno da ćete prekinuti rad na projektu preko noći ili na duži period, pa bi sve što se nalazi na radnom stolu trebalo da ostane netaknuto.

Ukoliko vam je radni prostor u glavnom delu kuće ili stana, možda ćete želeti da ga sakrijete kada ne eksperimentišete. Paravan će na pravi način prikriti vaš radni prostor, posebno ako je u uglu sobe. Ako radite u spavaćoj sobi ili trpezariji, radni sto za elektroniku možete smestiti i u orman. Decu prirodno privlače elektronski uređaji, pa zato držite svoje uređaje, alatke i materijal van dometa - na polici ili iza zaključanih vrata.

## Trostruka pretnja: vrućina, hladnoća i vlaga

Uvek vodite računa o klimatskim uslovima. Ako je prostor koji ste izabrali za radionicu hladan, topao ili vlažan, odustanite od njega. Ekstremno niske ili visoke temperature i vlaga ne samo da će uticati na vas već imaju štetan uticaj i na elektronska kola.

Evo nekih smernica kojih bi trebalo da se pridržavate:

* Ako radite u garaži, na tavanu ili u podrumu, postavite izolaciju ili poboljšajte postojeću. 
* Podrumi i garaže mogu biti problematični jer bivaju previše vlažni. Ako je vaš podrum u nivou podzemnih voda ili ispod njega, na podu će se možda nagomilavati vlaga. Iz bezbednosnih razloga, nikada ne radite u prostoriji s vlažnim ili nakvašenim podom.
* Ako radite u garaži, radni sto bi trebalo da bude udaljen od vrata i drugih otvora. Tako ćete sprečiti da vlaga spolja uđe u prostoriju i uništi vaš trud. Pored toga, sprečićete da se na štampanim pločama i komponentama nađu trava i prašina.

## Dobar radni sto

Ne treba vam veliki ili nalickan radni sto. Veličinu radne površine određuju tipovi projekata kojima ćete se baviti, ali u većini slučajeva njegove dimenzije trebalo bi da budu oko 60 x 90 cm. Sigurni smo da u kući već imate sto ili radnu ploču koje možete iskoristiti za radni sto.

Dajemo vam neke ideje za vaš radni sto:
* Ploču stola napravite od vrata, a nogare od drvenih profila dužine 75 cm i preseka 5x10 cm; pričvrstite ih za radnu površinu odgovarajućim šarkama. (Sve to možete kupiti u bilo kojoj prodavnici za majstore, tipa „uradi sam“.) Vrata od iverice su jeftinija, ali ona od punog drveta traju duže i ne izvitoperuju se tokom vremena i zbog opterećenja. Alternativno, radnu površinu možete napraviti i od šperploče debljine 2 cm.
* Ako vam to više odgovara, zaboravite na drvene nogare i napravite jednostavan radni sto od vrata i dva „magarca“ za sečenje drva. Prednost ovakvog stola je to što ga lako možete rastaviti i smestiti u ugao kada ga ne koristite.
* Mnogi elektroničari vole da prekriju radnu površinu nekom podlogom. Ona služi kao jastuče koje štiti štampane ploče, integrisana kola i druge komponente. Što je ta podloga manje čupava, to je bolje (da ne bi stalno gubili sitne komponente).

Ne zaboravite da ćete, dok radite na svojim projektima, biti pognuti nad stolom i po nekoliko sati. Ako nemate dobru stolicu, trebalo bi da je nabavite. Obavezno prilagodite visinu sedišta visini radnog stola. Loše podešena stolica može da izazove bolove u leđima i umor.
