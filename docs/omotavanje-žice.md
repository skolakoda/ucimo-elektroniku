# Omotavanje žice

Ovijanje žicom ili omotavanje žice (en. *wire wrapping*) jeste sistem povezivanja dve tačke žicom, pri kome se koristi posebna alatka i fina žica debljine 0,25 ili 0,3 mm za namotavanje. Ako to uradite kako treba, kola s namotanim žicama stabilna su kao lemljena kola. Takođe, imate slobodu da menjate i ispravljate stvari bez razlemljivanja i ponovnog lemljenja.

Omotavanje žice je tehnika koja je dozvoljena samo za jednosmerna kola niskog napona.

Za namotavanje žice potrebni su vam:
* Perforirana ploča: na nju stavljate komponente. Možete upotrebiti čistu ploču ili ploču s lemnim tačkama za koje se leme komponente.
* Podnožja za namotavanje žice: imaju duge metalne izvode oko kojih namotavate žicu.
* Zajednički izvodi: služe kao tačke zajedničkih kontakata za spajanje više komponenti.
* Žica za namotavanje: Žica se kupuje več isečena ili u kalemima.
* Alatka za namotavanje žice: Ovu alatku koristite da žicu namotate za izvod i da je odatle uklonite.

Premda žicu možete namotati direktno na izvode otpornika, kondenzatora, diode i drugih komponenti, bolje koristiti posebne izvode za namotavanje žice. Većina komponenti ima okrugle izvode, dok su izvodi podnožja za namotavanje četvrtasti. Ovakav oblik omogućava stabilnije namotavanje.

Evo osnovnih koraka za namotavanje žice:
1. Umetnite podnožje u perforiranu ploču.
2. Ponovite prethodni korak za sva podnožja koja će vam zatrebati.
3. Pomoću alatke za namotavanje žice spojite komponente.
4. Priključite integrisana kola i ostale komponente u njihova podnožja.

Velika prednost namotavanja žice jeste to što relativno lako možete menjati kolo. Samo odmotate žicu i namotate je na drugi izvod. 

Namotavanje žice je tehnika koja zahteva mnogo više prostora nego što smo joj posvetili. Ako vam se čini korisna, potražite više o njoj na internetu.