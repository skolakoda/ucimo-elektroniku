# Kalemovi i kristali: rad sa frekvencijama

Kalemovi i kristali u bliskoj su vezi s frekvencijom (učestanošću). Kalemovi se koriste za filtriranje, tj. odstranjivanje svih frekvencija sem one koja je potrebna (kao kod prijema radio-programa). Kristali se često koriste za generisanje određenih učestanosti u kolu.

## Kalemovi

Sve radio-stanice emituju električne talase na određenoj frekvenciji. Kada promenite stanicu, vi podešavate radio na novu frekvenciju pomoću promenljivih komponenti u kolu, tako da one omoguće prijem samo signala na datoj frekvenciji. Šta to „briše“ sve signale sem onih koje emituje vaša omiljena radio-stanica? U kolima se za filtriranje frekvencije koriste kalemovi, zajedno s kondenzatorima.

Induktivne kalemove naći ćete u mnogim električnim kolima i uređajima. Na primer, u složenijim izvorima napajanja kalemovi se koriste za smanjivanje „šuma“ na 50 Hz, koji se često javlja na dolaznim linijama napajanja.

> ### Ostali nazivi za induktivni kalem
> Ponekad ćete čuti da neko induktivne kalemove naziva i drugim imenima, kao što su prigušnica, namotaj ili samo kalem. Te nazive možete koristiti kao sinonime, ali oni nemaju uvek isto značenje. Na primer, elektroničari kalem najčešće koriste da bi obezbedili rad kola na određenoj frekvenciji, a prigušnicu za odbacivanje opsega frekvencija.

Induktivnost je sposobnost kalema da skladišti energiju u magnetnom polju koje ga okružuje, kada kroz kalem protiče električna struja. Vrednost induktivnosti izražava se henrijima (H ili h) ili češće milihenrijima (hiljaditim delovima henrija) i mikrohenrijima (milionitim delovima henrija). Induktivnost je zapravo mera sposobnosti kalema da smanji napon signala naizmenične struje. Obično se označava pomoću boja, kao kod otpornika. Često se vrednost induktivnosti kod većih kalemova štampa direktno na komponenti. 

Kalemovi mogu biti stalni ili promenljivi. Kod oba tipa, žica je omotana oko izolacionog jezgra. Broj namotaja žice, materijal od kojeg je napravljeno jezgro i prečnik žice određuju induktivnost kalema. Stalni kalemovi imaju konstantnu induktivnost, dok na promenljivima postoji dugme čijim okretanjem podešavate induktivnost.

Jezgro kalema može biti od vazduha, ferita (gvožđa) ili mnogih drugih materijala (iako se najčešće koriste vazduh i feriti).

## Kristali

Kada kristal kvarca isečete na određenu debljinu, kristal osciluje na određenoj frekvenciji. Kristali se koriste u kolima koja se zovu oscilatori; ona generišu električne signale na određenoj frekvenciji. Mikrokontroleri, kao što je kontroler BASIC Stamp, koriste oscilatore. Oni se upotrebljavaju i u mnogim drugim elektronskim uređajima.

Frekvencija kristala izražava se megahercima (MHz). Kristali imaju dva izvoda za povezivanje sa električnim kolima i mogu se nabaviti u različitim oblicima.

Kada kupujete kristal obavezno izaberite onaj čija radna frekvencija odgovara vašem projektu.
