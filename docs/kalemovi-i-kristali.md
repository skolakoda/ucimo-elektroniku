# Kalemovi i kristali: rad sa frekvencijama

Kalemovi i kristali u bliskoj su vezi s frekvencijom (učestanošću). **Kalemovi** se koriste za filtriranje, tj. odstranjivanje svih frekvencija sem one koja je potrebna (kao kod prijema radio-programa). **Kristali** se često koriste za generisanje određenih učestanosti u kolu.

## Induktivni kalem

[wiki](https://sh.wikipedia.org/wiki/Induktor)

![](slike/induktor.jpg)

Sve radio-stanice emituju električne talase na određenoj frekvenciji. Kada promenimo stanicu, podešavamo radio na novu frekvenciju pomoću promenljivih komponenti u kolu, tako da one omoguće prijem samo signala na datoj frekvenciji. Šta to „briše“ sve signale sem trenutne radio-stanice? Za filtriranje frekvencije koriste se kalemovi, zajedno s kondenzatorima.

Induktivne kalemove nalazimo u mnogim električnim kolima i uređajima. Na primer, u složenijim izvorima napajanja kalemovi se koriste za smanjivanje „šuma“ na 50 Hz, koji se često javlja na dolaznim linijama napajanja. **Induktivni kalem** se još naziva **prigušnica**, **namotaj** ili samo **kalem**. 

### Induktivnost

**Induktivnost** je sposobnost kalema da skladišti energiju u magnetnom polju koje ga okružuje, kada kroz njega protiče električna struja. Induktivnost je zapravo mera sposobnosti kalema da smanji napon signala naizmenične struje. 

Induktivnost se izražava henrijima (H ili h) ili češće milihenrijima (hiljaditim delovima henrija) i mikrohenrijima (milionitim delovima henrija). Obično se označava pomoću boja, kao kod otpornika. Često se vrednost induktivnosti kod većih kalemova štampa direktno na komponenti. 

### Vrste kalemova

Kalemovi mogu biti **stalni ili promenljivi**. Kod oba tipa, žica je omotana oko izolacionog jezgra. Broj namotaja žice, materijal od kojeg je napravljeno jezgro i prečnik žice određuju induktivnost kalema. Stalni kalemovi imaju konstantnu induktivnost, dok na promenljivima postoji dugme čijim okretanjem podešavamo induktivnost.

Jezgro kalema je najčešće od vazduha ili ferita (gvožđa).

## Kristali

[wiki](https://sh.wikipedia.org/wiki/Kristalni_oscilator)

Kada **kristal kvarca** isečemo na određenu debljinu, on **osciluje na određenoj frekvenciji**. Kristali se koriste u kolima koja se zovu **oscilatori**; ona generišu električne signale na određenoj frekvenciji. Mikrokontroleri, kao što je kontroler BASIC Stamp, koriste oscilatore. Oni se upotrebljavaju i u mnogim drugim elektronskim uređajima.

Frekvencija kristala izražava se megahercima (MHz). Kristali imaju dva izvoda za povezivanje sa električnim kolima i mogu se nabaviti u različitim oblicima.

> Kada kupujete kristal obavezno izaberite onaj čija radna frekvencija odgovara vašem projektu.
