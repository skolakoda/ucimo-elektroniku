# Osnovni pojmovi

wiki: [elektricitet](https://sh.wikipedia.org/wiki/Elektricitet) i [električna struja](https://sh.wikipedia.org/wiki/Elektri%C4%8Dna_struja)

Da bismo razumeli kako nastaju elektricitet i električna struja, neophodno je da ih razložimo na sastavne delove.

## Elektroni

**Elektroni** spadaju u osnovne gradivne čestice prirode. Oni su suprotnost protona. Elektroni i protoni su izuzetno mali i nalaze se u svemu oko nas. Zrnce prašine sadrži milione i milione elektrona i protona.

Elektroni i **protoni** imaju jednaku količinu naelektrisanja, ali suprotnog pola - elektroni su naelektrisani negativno, a protoni pozitivno. Suprotna naelektrisanja se privlače, slično kao kod magneta. Privlačenje elektrona i protona u svetu mikroskopskih razmera deluje kao lepak i sprečava nestajanje materije.

Dok su protoni relativno nepokretni, elektroni često prelaze s jednog predmeta na drugi. 

## Elektricitet

![](https://upload.wikimedia.org/wikipedia/commons/thumb/4/4b/Lightning3.jpg/330px-Lightning3.jpg)

**Elektricitet** je prirodni fenomen koji potiče od prisustva i kretanja električnog naboja.

Prošetajte po vunenom tepihu i dotaknite kvaku; elektroni koji putuju između vašeg prsta i kvake izazivaće varnicu. Munja je najupečatljiviji primer elektrona koji putuju između oblaka i površine zemlje. Ovo su primeri elektriciteta u "neobuzdanom" stanju.

## Električna struja

**Električna struja predstavlja usmereno kretanje naelektrisanih čestica kroz provodnik.** Struja može biti:

- jednosmerna (DC): elektroni se kreću u jednom smeru.
- naizmenična (AC): elektroni se kreću čas u jednom čas u drugom smeru.

Elektricitet struji sve dok postoji razlika potencijala, odnosno napon. Kretanje elektrona kroz neku sredinu uvek proizvodi toplotu, a može se pretvarati i u druge vidove energije.

Oznaka za struju je **I** (skraćeno od **intenzitet struje**), što označava količinu strujanja kroz provodnik u jedinici vremena. Jačina struje se izražava u amperima, zbog čega se naziva i **amperaža**.

### Smer struje

Prvi istraživači su verovali da električna stru­ja nastaje usled toka pozitivno naelektri­sanih čestica. Oni su struju opisivali kao tok od višeg potencijala ka nižem, tj. od pozitivnog ka negativnom naponu (od + ka –). Nakon otkrića elektrona, naučnici su videli da se elektroni kreću od negativnog ka pozitiv­nom naponu (od – ka +), što je **stvarni smer struje**. 

Nažalost, konvencionalni smer struje se i dalje koristi u svim električnim šemama, proračunima i elektrotehnici. Zato je smer struje označen streli­com usmerenom suprotno od stvarnog kretanja.

### Provodnici i izolatori

Neki materijali bolje provode elektricitet od drugih. Uglavnom se kao **provodnici** koriste bakar i aluminijum. Najčešće korišćeni **izolatori** su plastika i staklo. Slobodni elektroni se u metalu ponašaju kao klikeri bačeni na led. Plastika, koja je izolator, više nalikuje na pesak. 

## Napon

**Napon** je razlika električnog potencijala između dve tačke. Možemo ga zamisliti kao pritisak koji tera elektrone da se kreću kroz provodnik. Negativno naelektrisani elektroni kreću se kroz provodnik ka pozitivnom naponu. Napon se izražava u voltima, zbog čega se naziva i **voltaža**.

**Elektromotorna sila** je vrsta napona koju proizvodi izvor struje (npr. baterija ili generator) da bi pokrenuo elektrone kroz kolo.

## Otpor

**Otpor** je mera sposobnosti elektrona da se kreću kroz materijal. Šira žica pruža manji otpor kretanju elektrona od uže žice. U skoro svim elektronskim uređajima koriste se otpornici. Otpornici imaju unapred određenu vrednost otpora, što omogućava upravljanje tokom elektrona kroz električno kolo.

## Poređenje sa vodom

[wiki](https://sh.wikipedia.org/wiki/Hidrauli%C4%8Dka_analogija)

Ako uzmemo provodnik i jedan kraj povežemo s pozitivnim polom baterije a drugi s negativnim, elektroni počinju da teku od negativnog ka pozitivnom polu. Taj tok elektrona zove se električna struja. 

Da bismo lakše razumeli kako napon i provodnik utiču na struju, zamislimo kako pritisak vode i prečnik cevi utiču na tok vode:

* Veći **pritisak** uzrokuje da više vode teče kroz cev. Slično, veći napon uzrokuje da više elektrona teče kroz provodnik.
* Kada je **prečnik** veći, pod istim pritiskom kroz cev teče više vode. Slično, kada je prečnik veći, pod istim naponom kroz provodnik teče više elektrona.
