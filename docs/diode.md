# Diode

Dioda je najjednostavniji oblik poluprovodnika. Poluprovodnici se koriste za upravljanje tokom elektrona u kolu. Dioda je velike otpornosti kada struja teče u jednom smeru a male kada teče u suprotnom. Drugim rečima, dioda se ponaša kao jednosmerni ventil za elektrone.

Postoji nekoliko tipova dioda. Najčešće su:
* Zener diode: Ograničavaju napon na unapred utvrđenu vrednost. Od zener diode se lako i jeftino može napraviti regulator napona.
* Svetleće diode (LED): Svi poluprovodnici emituju infracrvenu svetlost kada kroz njih prolazi struja. LED diode emituju svetlost bilo koje boje.
* Diodni ispravljač: Ova dioda ispravlja naizmeničnu struju u jednosmernu. Diode se često nazivaju ispravljači jer ispravljaju struju.
* Diodni most (Grecov most): čine četiri diode povezane u kvadrat; najefikasnije ispravlja naizmeničnu struju u jednosmernu.

## Vršni napon i struja

Diode nemaju svoje „vrednosti“ kao otpornici i kondenzatori (sem zener dioda). One se biraju na osnovu vršnog napona i struje.
* Vršni inverzni napon ukazuje na najveći radni napon diode. Diodu ne bi trebalo koristiti u kolu u kome se na nju primenjuje veći napon.
* Vršna struja je najveća jačina struje koju dioda može izdržati.

Diode se označavaju standardnim brojčanim oznakama, na primer, ispravljačka dioda 1N4001. Ispravljačke diode za struju od 3 do 5 ampera obično imaju crno ili sivo epoksidno telo i mogu se direktno zalemiti na štampanu ploču. Diode koje podnose jače struje, recimo 20, 30 ili 40 ampera, obično su u metalnom kućištu. U njemu se nalazi odvod za toplotu ili mesto za povezivanje diode s hladnjakom. Ima i dioda upakovanih kao tranzistori.

## Polaritet

Sve diode imaju polaritet - pozitivan i negativan kraj. Pozitivan kraj se zove anoda a negativan katoda. Katodu lako možete prepoznati jer se na toj strani nalaze crvene ili crne trake. Vrlo je važno da postavite diodu tako da bude usmerena u pravom smeru.

Pošto diode puštaju struju u jednom smeru a blokiraju u drugom, ako diodu pogrešno postavite kolo neće raditi ili ćete oštetiti neke komponente.

Na šemama se polaritet diode označava kratkom linijom koja predstavlja katodu, to jest negativan pol.
